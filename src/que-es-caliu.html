	<div id="content" class="narrowcolumn">

    		<div class="post" id="post-387">
		<h2>Què és CALIU</h2>
			<div class="entrytext">
				<p><strong><a href="https://caliu.cat/que-es-caliu/#">Associació d’usuaris/usuàries de GNU/Linux en llengua catalana.</a></strong></p>
<p>Associació inscrita al <a href="http://www10.gencat.net/pls/dji_gedj/p01.mostrar_dades?v_tipent=2&amp;v_compent=47581">Registre Oficial d’Associacions de la Generalitat de Catalunya</a> amb el número 25400 de la secció 1a del registre de Barcelona. El seu nom prové de les sigles en anglès de <u>Ca</u>talan <u>Li</u>nux <u>U</u>sers.</p>
<p><strong><a href="https://caliu.cat/que-es-caliu/#origens">Orígens de Caliu.</a></strong><br>
Caliu va néixer el <strong>24 de febrer de 1999</strong> arran del missatge que l’Eduard Fabra va enviar al fòrum de GNU/Linux de <a href="http://www.vilaweb.com/"> VilaWeb</a> proposant la creació d’un grup d’usuaris de GNU/Linux en català. La secció d’informàtica de <a href="http://www.vilaweb.com/informatica/">VilaWeb</a> publicà la notícia en l’edició del dia 1 de març de 1999:</p>
<blockquote><p><strong>Caliu català amb Linux</strong>. Des del fòrum de Linux de VilaWeb Informàtica, l’Eduard Fabra llença una proposta que pot interessar força el personal que, als territoris de parla catalana, utilitza el sistema operatiu GNU/Linux: crear “<em>un grup d’usuaris de Linux en català per tal d’unificar recursos i esforços en l’adaptació al nostre idioma d’aquest magnífic sistema operatiu</em>“. Si us engresca la idea d’un grup de Catalan Linux Users (CALIU?) o bé si ja en coneixeu algun i el voleu presentar, no dubteu a continuar el debat al fòrum de VilaWeb Informàtica.</p></blockquote>
<p>Les respostes i mostres de suport no trigaren en arribar, així <strong>naixia el primer grup d’usuaris de GNU/Linux de parla catalana</strong>. Mica en mica, el grup va guanyar en popularitat i es va anar dotant d’eines de comunicació com la pàgina web i llistes de correu. Més tard, casualment es va descobrir una altra iniciativa per defensar els interessos dels usuaris de GNU/Linux en Català, una plataforma denominada AULLUC (Associació d’Usuaris de Linux en LlengUa Catalana), promoguda per en Francesc Genové i d’altres integrants que estaven a punt de presentar els papers per a convertir-se legalment en associació. De les converses entre aquesta plataforma i el nostre grup es va decidir unificar esforços i crear el que avui coneixem com a <a href="https://caliu.cat/que-es-caliu/#">CALIU : Associació d’Usuaris de GNU/Linux en Llengua Catalana</a>.</p>
<p>Al llarg de tots aquests anys, hem passat de tenir allotjada la pàgina en un servidor de pàgines personals a tenir les nostres pròpies màquines. La primera màquina (Carbassa 1) la vàrem muntar de la ferralla informàtica que entre tots vàrem poder reunir, la segona màquina (Carbassa 2) i la màquina actual (Stallman), -aconseguides gràcies a les donacions- donen servei d’ftp a més de 150 persones diariàment i estan equipades amb més d’un <em>Terabyte</em> de disc dur. Tot això no seria possible sense la inestimable col·laboració de la <a href="http://www.upc.edu/">UPC</a> que és qui ens allotja les màquines i ens proporciona l’ample de banda.</p>
<p><strong><a href="https://caliu.cat/que-es-caliu/#objectius">Objectius de Caliu.</a></strong></p>
<ul>
<li>Promoure l’ús del sistema operatiu GNU/Linux.</li>
</ul>
<ul>
<li>Facilitar ajuda i suport tècnic.</li>
</ul>
<ul>
<li>Fomentar la instal·lació del sistema operatiu GNU/Linux en les administracions, empreses, universitats, instituts, escoles i l’usuari final.</li>
</ul>
<ul>
<li>Traduir els documents de configuració i aplicacions més utilitzades al català per tal de facilitar l’ús del GNU/Linux.</li>
</ul>
<ul>
<li>Donar a conèixer i instal·lar GNU/Linux mitjançant les reunions dels membres del grup i les anomenades festes d’instal·lació.</li>
</ul>
<ul>
<li>Donar suport als fabricants i distribuïdors d’ordinadors que tinguin GNU/Linux preinstal·lat com una opció en els seus equips.</li>
</ul>
<ul>
<li>Promoure la traducció de distribucions al català.</li>
</ul>
<p><strong><a href="https://caliu.cat/que-es-caliu/#projectes">Projectes en curs.</a></strong></p>
<ul>
<li>Organitzadors del <a title="DLP" href="http://dlp.caliu.cat/">Dia de la Llibertat del Programari</a> a Barcelona des de l’any 2005.</li>
<li>Organitzadors del <a href="http://dlm.caliu.cat/">Dia de la Llibertat del Maquinari</a> a Barcelona des de l’any 2015.</li>
<li>Allotgem diversos <a href="http://caliu.cat/servidor-de-ftp/">miralls de distribucions de GNU/Linux</a> al nostre servidor.</li>
</ul>
	
					
			</div>
		</div>
	  		</div>
